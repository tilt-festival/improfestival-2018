### Jaa !mproteater (EST) - “Kaldale uhutud”

**Etendus on eesti keeles.**

Tundmatu paik. Inimesed, kes on kodusest keskkonnast välja rebitud. Ei mingeid mugavusi. Ei mingit kohustust senistest sotsiaalsetest normidest kinni hoida. Ja siiski on nad mõjutatud sellest, mis juba olnud on.
Jaa !mproteater toob teieni lood inimestest, kes peavad ootamatult hakkama saama võõrastes tingimustes. Nendes leiab nii võitlust välise maailmaga kui ka suheteklaarimist teiste ja iseendagagi. Kes või mis selles kõiges peale jääb - seda näeb juba teatrilaval.

---

Jaa !mproteater on juba pea kümme hooaega pakkunud vaatajatele head improt nii lühikeste sketšide kui pikemate lugude näol. Eesmärgiks on panna publik kaasa elama - olgu see siis läbi naeru, äratundmise või esmapilgul ootamatute vaatenurkade. Kõik, mis laval sünnib, on improviseeritud ning iga etendus on ainukordne ja sõltub just teist - hea publik!

- [jaa.ee](https://jaa.ee)
- [facebook.com/jaaimproteater](https://facebook.com/jaaimproteater)
- [instagram.com/jaaimproteater](https://instagram.com/jaaimproteater)

### Improteater IMPEERIUM (EST) - “Romantiline komöödia”

**Etendus on eesti keeles.**

Romantiline komöödia on žanr, mis on naerutanud ja liigutanud publikut nii teatris kui filmis. Improviseeritud etendus räägib millestki, mis puudutab meid kõiki - armastusest. Siirad, romantilised ja südamlikud suhtelood, mille inspiratsiooniks on elu ise koos selles peituva ilu ja valuga. Ja nagu me kõik teame, võib neis situatsioonides peituda palju koomikat. 

---
 
Improteater IMPEERIUM kasvas välja 2014. aastal esimesest professionaalsest improtrupist Eestis, trupil on improkogemust juba pea 10 aastat. Liikmed on kutselised näitlejad, kes lisaks Impeeriumile kuuluvad teiste Eesti teatrite draamatruppidesse või tegutsevad vabakutselistena erinevates teatri-, tele- ja filmiprojektides. Peale näitlejate on Impeeriumis ka andekad muusikud ning suurepärased valguskunstnikud, kes aitavad levitada improarmastust Eestis. Ladinakeelne sõna “imperium” tähendab võimu. Improteater Impeerium soovib vallutada kõikide eestlaste südamed ning tekitada sellega maailmakaardile veel üks improrõõmust tulvil maa, kus inimesed väärtustavad koostööd ja loovust ning kus valitseb kujutluse võim.
 
#### Trupis

Näitlejad: Merilin Kirbits, Kati Ong, Mairi Tikerpalu, Maarika Mesipuu-Veebel, Tarvo Krall, Rauno Kaibiainen, Erki Aule, Maarius Pärn.
Muusikud: Tarvo Krall, Ragnar Toompuu, Madis Kreevan.
Valgustajad: Mario Saarik, Aleksander Sprohgis
 
- [facebook.com/improimpeerium](https://facebook.com/improimpeerium)
- [improimpeerium.ee](http://improimpeerium.ee)
